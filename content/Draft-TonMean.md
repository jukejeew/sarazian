# ต้นเหมือน/ปลายต่าง

​	เช้าวันนี้ที่บ้านปลายนา 

ลมเย็นลอยผ่านยอดข้าวแผ่วๆ  ราวมือน้อยๆ ที่โอบกอดอย่างอบอุ่น

แก้วกาแฟถูกจับวางข้างโน๊ตบุ๊คตัวเล็กสีดำ 

ThinkPad x220 เครื่องเก่า ตั้งแต่ปี 2012 วันนี้อายุ 13 ปีแล้ว ไม่น้อยเลยสำหรับโลกเทคโนโลยี 

ถัดออกมาไม่ไกลกันนัก เครื่อง HP ProBook 4431s อายุอานามพอๆ กัน วางทอดอยู่ ตัวเครื่องที่เงา มันวาว มีความพรีเมี่ยม หนักแน่น

กว่าจะมาถึงวันนี้ เจ้า x220 ผ่านร้อนหนาวมากมาย เดินทางขึ้นเหนือ ล่องใต้ผาดโผนทั่วประเทศ ประหนึ่งตัวมันเป็นนักเดินทางเสียเอง ร่องรอยบาดแผลมีบ้างประปรายประสาผู้ผจญภัย

หันมามองเจ้า ProBook 4331s นี่ก็มากด้วยอายุ แต่มีชีวิตดุจคุณนายแห่งสำนักงาน คีย์บอร์ดของเธอแทบไร้รอยสัมผัส 

ถึงจะออกสู่ตลาดในเวลาไล่เลี่ยกัน แต่เส้นทางของทั้งสองต่างกันราวฟ้ากับดิน ThinkPad x220 กลายเป็นตำนานที่ยังมีคนสนใจค่อนข้างมาก ชิ้นส่วนอะไหล่ยังหาได้ง่าย มีตลาดซื้อ-ขาย แลกเปลี่ยนจนถึงทุกวันนี้ 

ขณะที่ ProBook 4431s ที่เปิดตัวด้วยรูปลักษณ์พรีเมี่ยม ราคาที่สูงมาก กลับมีจุดอ่อนทางโครงสร้างและเฟิร์มแวร์ทำให้ผู้ใช้จำนวนมากถอดใจ

ผลลัพธ์คือ ยี่ห้อหนึ่งกลายเป็นตำนานที่ยังมีลมหายใจ ส่วนอีกยี่ห้อเป็นได้แค่เพียงของเก่าจากอดีต และค่อยๆ เลือนหายไป

บางทีนี่ก็เป็นบทเรียนหนึ่งในชั้นเรียนวิชาเศรษฐศาสตร์ที่ซ่อนอยู่ในของใช้ **“ใกล้ตัว”** ความทนทานสร้างตลาดรอง สร้างชุมชน สร้างคุณค่าในระยะยาว ขณะที่ความหรูหราอาจไม่ได้บ่งชี้อนาคตที่ชัดเจนของตัวมันเอง

> บางอย่างเกิดมาเพื่อสร้างตำนาน แต่อีกหลายๆ อย่างมีไว้เพื่อให้เห็นสัจจธรรม